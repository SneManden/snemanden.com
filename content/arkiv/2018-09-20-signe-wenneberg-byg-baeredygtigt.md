---
Title : Signe Wenneberg: Byg Bæredygtigt
Author: Casper Kehlet Jensen
Description: Signe Wenneberg har skrevet bogen om sit sommerhuseventyr: Byg Bæredygtigt; Her er indtrykket.
---

Signe, du er for vild. Signe, jeg hører dig. Signe, du har ret.
Signe, du havde en drøm. Signe, det var en _smuk_ drøm.
Signe? Jeg vil være (lidt) ligesom dig.

![Signe Wenneberg: Byg bæredygtigt](/static/img/blogimages/signe_wenneberg.jpg)

Hvis dette var en artikel trykt eller vist i/hos et af de større
mediehuse, ville den nok indledes med et svar på _hvorfor_.
Hvorfor det er aktuelt (hvad vi om lidt skal beskæftige os med på denne side),
og hvorfor det giver mening, osv.
Her kan jeg gøre hvad jeg vil, og jeg tænker at der er så mange der gør dét bedre
end mig. Derfor vil jeg ikke opsummere, hvorfor det er vigtigt at forholde sig til
de nærtstående klimaforandringer, og hvordan det kan være at emnet fylder så meget
(og alt for lidt) i medierne for tiden.

Signe Wenneberg har bygget et hus. Mere præcist, har hun været bygherre på hendes
helt eget sommerhus i Nordsjælland. Det er der for sig, ikke noget super særligt
ved, men som det næsten forekommer mellem linjerne, som du sikkert har gættet,
har hun gjort det _bæredygtigt_.
Se nu, jeg kan allerede høre at det vender og drejer sig af spænding og sikkert nok
en god mængde skepsis. Spørgsmålene kommer prompte:

 - Det er vel ikke særlig bæredygtigt at bygge nyt?
 - Hvorfor ikke bare købe noget brugt og bo i det?
 - Hvad vil det sige at bygge bæredygtigt?

Selvfølgelig bliver det behandlet i bogen, og jeg synes det giver mening.
Men det er også klart, at når man snakker om bæredygtighed, skal man holde tungen
lige i munden. Hvad der med ét perspektiv virker som en ganske bæredygtig løsning,
kan i et andet virke som at tisse i bukserne.

Signe kom til den konklusion, at det var mere bæredygtigt at bygge et nyt sommerhus og 
rive det gamle ned, end at renovere det gamle; der skulle _efterSigne_ (høhø) være
tale om et hus i meget dårlig stand og generelt bygget efter meget ringe forskrifter
og med ganske slette materialer. Hvis det udelukkende skulle være af bæredygtige hensyn,
synes jeg det er OK.

Valget af materialer i sommerhuset, må nok siges at være det mest spektakulære.
Hun har valgt _FSC_-certificeret træ (en certificering, der garanterer at træet
er en del af en bæredygtig cyklus, m.m.), og hele 98% af træet har denne certificering.
Det er den højeste certificeringsprocent for noget *privat* byggeri i skandinavien, og
vist nok hele europa, måske hele verden. Dét er sejt.

Bogen skildrer fint Signes op og nedture, og de udfordringer der har været;
ikke mindst de økonomiske af slagsen, som ofte sniger sig ind i forbindelse med så store
projekter. Den ekstra hurdle har været, at hun selv måtte stå for at indkøbe træet,
og holde håndværkerne i gang.

## Hvad blev det så til?

Et smadder flot sommerhus! Hold da op hvor ser det <del>badass</del> - spektakulært - ud.
De eksorbitant lange og tykke bærende bjælker af FSC-certificeret kernetræ er betagende.
Vanvittig flot. Det må jeg sige. Hun valgte også træ til taget, og det sidder lige i øjet.

En særlig detalje jeg især synes om, er hendes valg af døre i huset. Signe fik krejlet sig
til nogle gamle svendeprøver (men altså helt ubrugte), alle med hver deres særlige udsmykninger.
Dét er genialt, for jeg har næsten ikke ord for hvor seje de døre er.

## Konklusion

Det har været en rigtig fed oplevelse at læse om Signes sommerhusbyggeri. Det har virkelig været
inspirerende (vitterligt, jeg får sådan lyst til at bygge et bæredygtigt hus, og der er så mange
ting jeg ville tage med) og lærerigt at følge hendes forløb.

Der er nogle spørgsmål der har trængt sig på efterfølgende, og ting omkring byggeriet, som jeg
virkelig godt kunne tænke mig at hun havde uddybet. Fx:

 - Hvordan er træet behandlet, og hvordan skal det vedligeholdes? Hun skriver ikke (mig bekendt)
på noget tidspunkt om at det er blevet hverken malet eller har fået anden træbehandling. Er det
fordi der er tale om særligt træ? Hun skriver om flere gange om huset som at det skulle stå der
i 100-150 år..
 - Jeg kunne godt tænke mig at hun havde dækket og snakket lidt om indeklima og fugt. Hvordan
løser og/eller sikrer valget af materialer et godt indeklima? Der er fx valgt en bæredygtig
dampspærre (i modsætning til en af plastik), men hvad er så at sige ulemperne derved? (Er det
kun prisen, eller har den også ringere egenskaber?) Samme med isolering, hvor hun har valgt
træfiberisolering (også FSC-certificeret).
 - Indirekte får man det indtryk, at der ikke er anvendt beslag til opførelsen af husets 
bærende elementer, men trædyvler. Puha, det ville jeg meget gerne have hørt mere om. Men det
har nok været for teknisk at prioritere i bogen.

Ydermere, er der et par af hendes valg i sommerhuset, som jeg synes hun indikerer bunder
udelukkende i bæredygtige argumenter, men som jeg er i tvivl om de virkelig holder.
Mit højest prioriterede spørgsmål:

 - Du har valgt at indkøbe en ny opvaskemaskine i sommerhuset (på trods af at det var
på no-go-listen inden du byggede). Du skriver selv, at en ny opvaskemaskine bruger
mindre vand end at vaske i hånden. Hm.

Ovenstående illustrerer meget godt nogle af udfordringerne ved at bygge bæredygtigt.
For det er klart, at en ny opvaskemaskine med A+++ mærke er meget mere energibesparende
end en ældre model. Og hvad så når man tager produktionsomkostninger med?
Og endnu mere, hvad nu hvis man helt undværer den? Måske (marginalt?) højere vandforbrug,
men bestemt meget mindre affald, især af den meget komplicerede slags. Det er vist ikke
lige til.

Lad det ikke taget noget fra, at jeg synes Signes projekt har været helt fantastisk,
og at jeg synes Signe er super sej. Kanon flot. Jeg drømmer om at gøre noget lignende.
Om det bliver mere eller mindre ekstremt vil tiden vise.

Ikke mindst har hun igangsat en hæsblæsende _snowball effect_ af spørgsmål vedrørende
den måde "vi gør tingene må", og den måde vores samfund er indrettet. Nu bliver det vildt.
Men dét er der slet ikke plads til i denne artikel. _Farvel og på gensyn_.
