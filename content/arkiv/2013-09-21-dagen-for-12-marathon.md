---
Title : Dagen før ½ Marathon
Author: Casper Kehlet Jensen
---

Så er der mindre end 24 timer til, at jeg - hvis alt går efter planen - har gennemført mit første halvmarathon; en distance på 21,0975 km.

Jeg har i måneden op til været meget usikker på, om det var det jeg skulle. Uheldigvis viste det sig, at der var Semesterstartsfest på Universitetet i aften, så jeg vidste med det samme, at det var enten eller. Men nu er jeg tilmeldt og har hentet startnummer.

Jeg forventer at gennemføre løbet på 1 time og 37 minutter - hvis altså jeg kan følge med min personlige fartholder; farmand. Han deltager dog på den dobbelte distance, og skal dermed løbe to runder. Og én ting er helt sikkert; jeg kan ikke overtales til at tage to runder!

Men jeg håber på et eller andet plan, at det måske kan være springbrættet til mere. På gode dage, finder jeg stor glæde ved løbet og at slå sine egne rekorder er en euforiserende følelse, jeg hele tiden jagter. Men jeg har også oplevet bagsiden af medaljen; at genoptræne efter en lang sommerferie med flødeis og solbadning - eller endnu værre - skader og smerter.

Tiden vil vise, om jeg til næste år er meldt til distancen på 42,195 km, om jeg er hoppet på en anden sportsgren - eller om jeg vælger det mere løsslupne alternativ: Semesterstartsfesten.