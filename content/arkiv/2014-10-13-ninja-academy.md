---
Title : Ninja Academy
Author: Casper Kehlet Jensen
Description: Ninja Academy er en fantastisk flot blockbuster!
---

I et blændende tempo starter Ninja Academy. De to bedste elever kæmper i en
fantastisk duel om æren og retten til de gyldne ninja våben.
Med bedskidte tricks vinder den onde elev, men bliver afvist af den gamle
sensei. Og dermed er scenen sat for et rasende rivalri og et uforløst opgør.

<img src="http://ia.media-imdb.com/images/M/MV5BMjAwMzYwOTI2N15BMl5BanBnXkFtZTcwNzkwMzAyMQ@@._V1_SY317_CR5,0,214,317_AL_.jpg" alt="Ninja Academy" title="Movie poster for Ninja Academy" style="float:right; margin:0 0 20px 20px;" width="214" height="317">

For i nutiden, ankommer en broget flok til den forhenværende gode elevs &mdash;
nu selv sensei (whatever) &mdash; ninja akademi, for at få træning.
Og på en uge skildres en fantastisk karakterudvikling i filmen. I fascinerende
scener ser vi hvordan nørderne bliver forvandlet fra udulige, selviske og
ugidelige tabere, til skarpe, fokuserede og stærke ninjaer!

Parallelt med historien skildres også det medrivende drama internt i gruppen,
hvor den smarte rich kid forelsker sig i den lækre ninja instruktør, Gale (?);
den smarte agent 00711 ("agent dobbel' O, seven eleven") og en anden attraktiv
pige; og mimeren ikke mindst, som ser sig lun på pigens mørkhårede veninde.

Det hele kulminerer i et overvældende opgør mellem de to gamle elevers ninja
skoler; en kamp spækket med vilde effekter, hårrejsende kampsport og flotte
akrobatiske kunster. Naturligvis ender de to kamphaner i en en-til-en duel
som en for alle kan afgøre hvem der bliver ejeren af de gyldne ninja våben!

Filmen er spækket med passende, intelligent humor, og sammen med de fantastiske
karakterer, dannet på baggrund af utroligt overbevisende skuespil-præstationer,
er grundlaget for en utrolig cinematisk oplevelse lagt!
Plottet er medrivende og forståeligt lige fra starten, og karakterenes 
hensigter og handlinger er troværdige hele vejen igennem.

Ninja Academy er virkelig en glemt skat, så lad dig ikke snyde for at se eller
gense dette mesterværk fra 1989.