---
title : Hylden
author: Casper Kehlet Jensen
description: Jeg har lavet en hylde med tilhørende hyldeknægte i egetræ.
---

Et større projekt er efterhånden nået til vejs ende! Mit første projekt med
håndlavede træsamlinger i det hårde, men smukke, egetræ til indendørs brug
er der tale om her! Jeanette havde i månedsvis snakket om, hvordan hun så
godt kunne tænke sig en lækker hylde i træ til stuen, og jeg anede der mig
en rigtig god mulighed for god øvelse i det finere træarbejde med
håndværktøj der efterhånden er blevet en stabil hobby for mig.

Jeg vil ikke kede læseren med _hele_ procesesson, fx de mange diskussioner
(både interne og med Jeanette) om hvordan hylden nu også skulle tage sig
ud, materialevalg, og især hvilke hyldeknægte der skulle bruges. Jeg kan
blot meddele folket at jeg tog ~skeen~stemmejernet i egen hånd og besluttede
_selv_ at lave dem! Det skulle vise sig at være en større opgave end først
antaget... Nuvel! Jeg fortryder absolut intet!

Materialevalget faldt naturligvis på _eg_ &mdash; Fagales Fagacae Quercus
Robur. Den klart foretrukne træsort til indendørs brug herhjemme. Jeg havde
lidt stumper tilbage fra tidligere projekter i egetræ, foruden den planke
jeg naturligvis købte til at udgøre selve hylden.

Råmaterialet:
![Plankeudvalg i Bauhaus](/img/arkiv/hylden/IMG_0140.JPG)

## Hyldeknægtene
Til én knægt (jeg kan vel undlade hylde-, der er vel ingen der i tvivl om
konteksten længere?) savede jeg en _pind_ (det bliver det vel, I guess).
Dernæst skulle den naturligvis gøres både ret og plan. Dét foregik med
min dejlige Stanley No. 4. Høvlet på alle sider savede jeg pinden i 3
stykker, der skulle udgøre elementerne i en hyldeknægt.

![Pinden høvles](/img/arkiv/hylden/IMG_0142.JPG)
![Arbejdstegning](/img/arkiv/hylden/IMG_0165.JPG)

De to sider (kateterne i trekantkonstruktionen) lod jeg samle med
_svalehaler_. Én af de absolut smukkeste træsamlinger &mdash; og en
virkelig stærk samling også. Samlingen, vidste jeg selvølgelig godt,
ville være skjult, men min tanke var at den ville tjene et perfekt formål
som øvelse. Skråstiveren, der fordeler trykket fra hyldens yderste punkter
lavede jeg taphuller til i begge sider, sådan at den samles helt uden skruer,
dyvler eller lim! Det synes jeg jo i sagens natur er ganske elegant.

![Der er savet ud til halerne](/img/arkiv/hylden/IMG_0168.JPG)
![Midterstykket stemmes ud](/img/arkiv/hylden/IMG_0171.JPG)
![Første halvdel færdig](/img/arkiv/hylden/IMG_0172.JPG)
![Anden halvdel påbegyndt](/img/arkiv/hylden/IMG_0173.JPG)
![To funktionelle havldele](/img/arkiv/hylden/IMG_0174.JPG)
![Elementerne er parate til samling](/img/arkiv/hylden/IMG_0324.JPG)
![1stk. funktionel hyldeknægt](/img/arkiv/hylden/IMG_0331.JPG)

Jeg afsluttede hyldeknægtende med at hævle enderne skrå. Dernæst udstemmede
jeg... (ja, beklager virkelig for mit ordforråd; jeg føler mig lidt som analfabet
når jeg skal beskrive disse processer med så faglig korrekt sprogbrug som
muligt. De forskellige samlinger har mange navne, hvoraf adskillige kender jeg
ikke betegnelserne for&mdash;eller måske kun den engelske betegnelse.)
Ja, dernæst udstemmede jeg en fordybning til hyldeknægtene i selve hylden,
sådan at den er "låst" når den er sat op.

![2stk. funktionelle hyldeknægte](/img/arkiv/hylden/IMG_0598.JPG)
![Hyldeknægte med afslutninger](/img/arkiv/hylden/IMG_0713.JPG)

![Der stemmes ud i hylden](/img/arkiv/hylden/IMG_0744.JPG)
![Afsluttes med min nye grundhøvl](/img/arkiv/hylden/IMG_0808.JPG)
![så er hylden klar til sidste behandling](/img/arkiv/hylden/IMG_0813.JPG)

Med disse designvalg har jeg fuldstændig undgået brug af skruer/søm, lim,
og/eller dyvler. Blot 4 skruer og dybler er anvendt til at montere hyldeknægtene
på væggen. Inden de kom op fik pladerne og hyldeknægtene en rustik bordpladeolie.

![Opsætning: første hyldeknægt](/img/arkiv/hylden/IMG_0856.JPG)
![Opsætning: hylde på plads](/img/arkiv/hylden/IMG_0859.JPG)
![Jeanette flytter ind på hylden](/img/arkiv/hylden/IMG_0873.JPG)

## Sidste betragtninger
Projektet mangler en lille sidste detalje før det er ægte fuldendt; to
Ø 1cm dyvler skal lige laves og skjule den ene skrue i hver hyldeknægt der er
synlig. (Den anden skrue er placeret i hullet hvor skråstiveren er fæstnet.)

Der har været overordentligt stille her på bloggen den seneste tid. Ja,
kigger man i arkiverne har der faktisk ikke været skrevet siden 2018! Det
er jo ganske uhørt! Ærgeligt også, da megen af den udvikling jeg, trods min
høje alder, stadig undergår ikke er dokumenteret her. I 2019 fik jeg min
fantastiske høvlebænk af en virkelig god ven, og den har været omdrejningspunktet
for mange gode projektet, hvoraf min værkstedsreol står særligt ud i
hukommelsen. Det var første gang jeg lavede et projekt med træsamlinger,
og for rigtigt at øve det, designede jeg reolen så den havde _massere_ af dem!

Måske jeg end dag kan berette om dette og andre gode træprojekter og
mit lille kartotek af spændende håndværktøj i senere tilbageblik her på bloggen.
Hvem ved? 

Desværre har den globale virus-krise sat en stopper _trægruppen_ i Kolding
Husflidsforening; dvs. sløjd om mandagen er aflyst frem til sæsonen begynder
påny i september. Det er naturligvis ganske forfærdeligt, for det har været
en kæmpe fornøjelse at arbejde med træ hver mandag sammen med en skøn flok
træinteresserede! Men det hænder sjældent at der er noget der _så_ skidt at
det slet ikke er godt for et eller andet; og ja, tvungne hjemmearbejdsdage
har da den klare fordel at jeg sparer 2 timer om dagen i transport! Foruden
mere søvn, giver det måske også ekstra luft til et nyt projekt?
