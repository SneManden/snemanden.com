---
Title : Løberseminar på SDU
Author: Casper Kehlet Jensen
---

Jeg var i år deltager ved Løberseminaret afholdt på mit universitet, SDU. Det viste sig at være et fantastisk arrangement, som jeg klart vil anbefale.

Løberseminaret bestod af en lang række foredrag, hvoraf nogle var kombineret
med praktiske øvelser, som man kunne melde sig på. Jeg kan derfor kun tage
udgangspunkt i de sessioner jeg selv var tilmeldt.

Jeg havde bl.a. meldt mig på fremvisning af både SDU's nye **atletikanlæg** samt
fremvisning af deres **højteknologiske fitnesscenter** til Idrætsstuderende.
Begge disse var fantastiske; alle de fede maskiner de havde i centret var
imponerende, og især et løbebånd uden motor var sjovt at prøve (lavet, sådan
at det udelukkende er din egen bevægelse der styrer båndet); men yderligere var
det utrolig spændende at få en introduktion til atletikanlægget, som er åbent
for alle. Da jeg bor mindre end 200 m fra anlægget er det oplagt for mig at bruge
de muligheder det tilbyder.

Seminaret havde også to foredrag der var fastlagt i programmet på forhånd. Og
begge disse var virkelig fantastiske og overraskede positivt. Ved
Martin Kreutzer fik vi et billede af, hvor vigtig kosten er for at præstere det
bedste der er os muligt. Han præsenterede os bl.a. for 2 kostråd, som måske vil
overraske mange;
 * 1000 gram frugt og grønt om dagen
 * 75 gram fed fisk om dagen

Dét er en del mere end hvad fødevarestyrelsen dagligt anbefaler, men pointen var
netop også, at dette jo er målrettet mennesker med et højere behov for vigtige
byggesten fra kosten.

Det andet foredrag var ved Jesper Olsen, der med **World Run I og II** har, til
bens, tilbagelagt 37.000 km omkring Jorden. De mange kulturer og mennesker han har
mødt, de utrolige oplevelser og episoder han har været udsat for, og den utrolige
natur og omgivelser han har set var fascinerende at høre om. Og hans budskab om,
at løb er noget universelt, der bringer mennesker tættere sammen på tværs af
kulturer, religion, køn og politisk overbevisning, var interessant.

Et foredrag, der efterfølgende kom lidt bag på mig, var om motivation og
mentaltræning ved Kristoffer Henriksen. Udover at jeg var stærkt provokeret,
idet han på et slide havde en Bulbasaur og derpå refererede til den som
"en lille djævel", var der nogle stærke udsagn som jeg selv ser som en af mine
personlige værdier. At præstere sportsligt handler i høj grad om at fokusere på
opgaven - og dermed at være istand til at **være tilstede i nuet**. Noget jeg
også i andre sammenhænge forsøger at efterleve.

Sammen med mine løbeentusiastiske forældre havde jeg en virkelig god dag, med
mange indtryk. Jeg ser frem til at prøve at bruge nogle af de værktøjer og den
indsigt jeg har fået, i min dagligdag. Og jeg ser frem til, forhåbentlig, igen
at deltage i Løberseminaret til næste år.