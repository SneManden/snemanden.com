---
Title : Jensen
Author: Casper Kehlet Jensen
Description: Familienavnet Jensen er ikke blot en ligegyldig massebetegnelse.
---

"Jensen; det er blot en massebetegnelse", sagde han, hvorefter forsamlingen
brød ud i storslået latter.

Jaja, nok er Jensen Danmarks
[mest anvendte efternavn](http://www.dst.dk/da/Statistik/emner/navne/navne-i-hele-befolkningen.aspx)
jf. Danmarks statistisk, pr. 1. januar 2014.
Og jeg ved heller ikke hvorvidt jeg har båret mit noget udbredte efternavn med
stolthed. Men jeg har muligvis ændret holdning; i hvertfald delvist.

## DM i Jensen-løb
Ja, hvor mange efternavne har lige deres *helt* eget marathon løb?! Det har
Jensen naturligvis:

> Motionsløbere med landets mest almindelige efternavn får nu deres helt eget
> mesterskab: DM I JENSEN LØB. Her konkurrerer alle med efternavnet Jensen mod
> hinanden - og mod alle de andre deltagere i Viborg City Marathon.
>
> &mdash; <cite><a href="http://www.viborgcitymarathon.dk/jensen-109">viborgcitymarathon.dk</a></cite>

Sådan lyder indledningen til et nyt tiltag ved Viborgs city marathon. Et løb,
hvori der er intern konkurrence blandt alle med efternavnet Jensen. Fantastisk.
Løbet i løbet blev afholdt d. 21. september 2014.

Min families bedste bud på en kandidat til titlen "Danmarksmester i Jensen Løb"
var der vel aldrig rigtig nogen tvivl om; farmand er stadig den bedste løber i
familien. Så min far, Torben Jensen stillede naturligvis op for at gøre
familien ære og prøve kræfter i dette storslåede løb i løbet.

Trods lidt tømmermænd den søndag morgen i sidste weekend, blev jeg dog
informeret live om begivenheden, løbets deltagere, deres form og hvordan de så
ud på ruten, af min egen personlige rapporter: Mor. Hun stod naturligvis klar på
sidelinjen, og jeg modtag snap-beskeder i ét væk. Det så ellers, eftersigende,
i lang tid ud til at blive en sikker sejr til farmand. Men, i den sidste del af
løbet, bliver han overhalet af en anden Jensen, og ender som
[numero dos](http://results.ultimate.dk/events/2014/run/vcm/DM_jensens_mar.pdf). 
Skuffende, farmand: dét en ommer! `;)`

Men okay, Danmarks næstbedste Jensen; nummer to ud af den største (proper)
delmængde af løbere i Danmark (eller noget i den retning), har vel også sin
ret. Men farmand, næste gang så må du altså hellere vinde.


## Jensen's ulighed
Men Jensens dominans i mediebilledet stopper ikke der.
I forrige statistisk forelæsning blev jeg noget overrasket, da vi blev belært
om (introduceret til) "Jensens ulighed". Det relaterer sig til en ulighed der
er relevant i sandsynligheds teori, hvor den lyder:

> Hvis $X$ er en stokastisk variabel og $\varphi$ er en konvex funktion, så
> $$ \varphi\big(E(X)\big) \leq E\big(\varphi(X)\big) $$
>
> &mdash; <cite><a href="http://en.wikipedia.org/wiki/Jensen's_inequality">
Jensen's inequality, Wikipedia</a></cite>

At $\varphi$ er en konvex funktione betyder at den andenafledte funktionsværdi
af $\varphi$ for alle $x$ er større end eller lig med $0$:
$\big(\varphi(x)\big)''\geq0$.
Uligheden er på samme måde også gældende for en konkav funktion:
$$ \varphi\big(E(X)\big) \geq E\big(\varphi(X)\big) $$

Vi husker, at konkav og konveks betyder at grafen for funktionen buer
henholdsvis "nedad" eller "opad"; fx er $f(x)=x^2$ konvex.

Uligheden er opkaldt efter
[Johan Jensen](http://en.wikipedia.org/wiki/Johan_Jensen_(mathematician)),
en dansk matematiker født i det 19. århundrede.

PS: Jeg anvender [MathJax](https://github.com/mathjax/mathjax)
til display af formler: MathJax er en open-source Javascript formel renderer
for bl.a. [LaTeX](http://www.latex-project.org/) notation.
Kom igang her:
[Get started with MathJax](http://docs.mathjax.org/en/latest/start.html).


## Konklusion
Ja, efter den forgangne uges begivenheder og åbenbaringer har jeg fået øget min
respekt for mit eget efternavn. Og måske endda blevet inspireret; spørg ikke
hvad efternavnet Jensen kan gøre for dig &mdash; spørg hellere hvad *du* kan
gøre for efternavnet Jensen.