---
title: Tumlingens ægsamlerskammel
description: Endnu et lille palleprojekt; en skammel.
hide: true
---

Vores ældste søn, lurendrejeren Isak, elsker at hente æg ved hønsene,
og gå forsigtigt ind med dem til æggebakken. Men hans Far har monteret
æggekassen uden for rækkevidde (delvist bevidst!), så dertil måtte jo
gøres noget (ikke mindst for vore rygges skyld): en skammel var oplagt
at få på banen.

Jeg har desværre ikke rigtig nogle billeder af processen,
hvorfor dette indlæg måske kan virke en smule tamt.
Men jeg synes stadig at det kan have sin berettigelse, med blot
det færdige billede, som måske kan inspirere andre palleentusiaster?
I hvert fald tænker jeg ikke der behøves tegninger eller andet,
da billedet burde afsløre hvordan en skammel af mit design kan
konstrueres.

Det er på ingen måde fordi skamlen som sådan repræsenterer et
finere håndværk eller snedkerarbejde. Plankerne er skåret til
i længde, savet af i vinkler sådan at fladerne og fødderne er
vandrette, og er så samlet med skruer.
De nederste trin foran og bagpå er dog lige undersænket i
siderne, så stemmejernet var da trods alt fremme.

Høvlen har også været i brug, men hele skamlen har dog til slut
alligevel fået en tur med sandpapir. Så på den måde er jeg
ikke gået hele vejen. For selvom jeg er rigtig glad for min
høvl, så er jeg endnu ikke 100% tilfreds. Men jeg har godt nok
set en del youtube-videoer på det seneste udi høvlteknikker osv.
så jeg har fornyet mod på at skulle mestre det inden længe!

Nok om at høvle; her kommer så billedet af min lille ægsamlerskammel:

![Færdig](/img/blog/tumlingens-ægsamlerskammel/IMG_2644.jpg)

Det viste sig egentlig, at jeg har overgjort skamlen; det øverste
trin er egentlig ikke strengt nødvendigt for at min 2,5 årige
tumling succesfuldt kan rekviere hønsenes proteinbomber selvstændigt;
det midterste trin er således højt nok. Der kan man bare se.
Det er nok også for det bedste, for efterfølgende kan jeg også konkludere,
at trykkes der (nok med mere end 13 kg, men alligevel) på det øverste
trin kan man fornemme konstruktions svaghed. (Den ville have en tendens
til at gå i spegat så at sige.) Men til formålet er det intet problem.

Den ihærdige læser skal naturligvis ikke snydes for at se
skamlen i funktion:

![Taget i brug](/img/blog/tumlingens-ægsamlerskammel/IMG_2652.jpg)