---
title: Ny uro
description: Et lille opgraderingsprojekt som forberedelse til ankomsten af næste medlem af familien.
---

Jeg står i skrivende stund på tærsklen til et nyt kapitel i mit familieliv.
Min hustru, Jeanette, er ganske højgravid og vi venter således at hun føder et
barn inden længe; den er "bestilt" til i **morgen**, men det har vi lært af erfaring
at man skal *tage med et gran salt*. Men et af de små hyggeprojekter vi har været
i færd med op til den forestående begivenhed, har været at opgradere den **uro**
vi fik lavet i forbindelse med vores førstefødtes ankomst.

Arbejdsfordelingen har været ganske fin; Jeanette havde hæklet nogle søde små dyr i
forskellige farver (ræven Rita, elefanten Elvin, giraffen Gilbert, og kaninen Kalle)
og jeg lavede selve konstruktionen der tillader dem at svæve over puslepladsen.
Tilgengæld bar version 1 præg af mine dengang lidt primitive evner indenfor snedkeri.
Dét er tilgengæld et område hvor jeg i al ydmighed vel nok kan vove at påstå at jeg har
udviklet mig et mulehår eller to.

![Det bedste billede jeg kunne opstøve af den gamle uro](/img/blog/ny-uro/gammel_uro.jpg)

<!-- TODO: tilføj billede af den gamle konstruktion her -->

Som jeg husker det, var uroen lavet af en skive fra et træ vi havde sanket i
skoven ved _kolonihaven_ vi havde i Odense. Af den skar jeg med stiksaven et lille hjerte
ud. Jeg savede og sleb et par tynde pinde af noget hyldetræ jeg havde liggende og "stak"
dem så ellers ind i et 4 huller boret i hjertet så pindene stak ud i hjørner, hvorfra
de hæklede dyr blev ophængt med noget fiskesnøre. 

---

Dét der udløste opgraderingen i første omgang var Jeanettes ønske om at tilføje flere
farver, og dermed hæklede dyr, til uroen. Og fluks havde hun jo tryllet både skildpadden
Sigurd og krabben Kristian frem af det farvede garn der hober sig op i boligen
(ej, hendes hæklerier fylder faktisk ikke mere end 4 kurve og det er pænt sorteret).
Dertil var det endnu engang op til mig at få dem til at svæve&mdash;lidt mere elegant
denne gang, måske?

Jeg valgte, igen på baggrund af de rester af træ jeg havde liggende, at forsøge at
lave tre rundstokke der skulle krydse hinanden så enderne danner hjørnerne i en
ensvinklet og ligesidet hexagon (sekskant). Jeg havde to ud af tre pinde til at
lave rundstokke, så den sidste måtte jeg skære ud af en rest egetræ (med bark);
dét fik jeg først skåret til i længden, hvorefter jeg med økse huggede pinden
groft til i tykkelsen. Med min trofaste Stanley No. 4, høvlede jeg den til samme
dimensioner som de to andre egetræspinde.

![Tre ens træpinde til at lave rundstokke af](/img/blog/ny-uro/IMG_2275.jpg)

![Klargøring af rundstok](/img/blog/ny-uro/IMG_2276.jpg)

Dernæst var det bare om at få høvlet rundstokke; billderne viser vel næsten
processen: jeg aftegnede en cirkel i begge ender, og så høvlede jeg ellers i
pindens længderetning og fjernede materiale der lå uden for cirklen; først
et kvadrat, dernæst til en ottekant, så til en sekstenkant, dernæst efter behov.
Efterfølgende blev de slebet med sandpapir, _el manuel_.

![Høvlet på 8 sider](/img/blog/ny-uro/IMG_2277.jpg)

![Tre fine rundstokke, slebet](/img/blog/ny-uro/IMG_2285.jpg)

Jeg begav mig derefter ud i lidt af et eksperiment; at samle rundstokkene med
træsamlinger; dét havde jeg ikke prøvet med rundtømmer før! Jeg kastede mig
egentlig bare ud i det med et stemmejern, og jeg synes egentlig resultatet blev
ganske udemærket. Slutteligt borede jeg et hul igennem alle tre stokke og fandt
særdeles heldigt i gemmerne en hvid krog med gevind der netop var langt nok til
at kunne skrues i hullerne!

![Samlet som var de rundtømmer til et bjælkehus](/img/blog/ny-uro/IMG_2289.jpg)

![Med en hvid krog der holder stokkene sammen og som kan hænges i loftet](/img/blog/ny-uro/IMG_2291.jpg)

Med fiskeknob blev dyrene ophængt i hvidt garn på hver sin ende af en pind og
uroen hænger nu igen over puslepladsen.

<!-- TODO: tilføj færdigt billede her -->