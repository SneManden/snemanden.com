---
title: Haveredskabsopbevaring
description: Et lille enkeltdags palleprojekt; bedre opbevaring af vore haveredskaber.
hide: true
---

I sommers fik vi _nok_ af bunken af haveredskaber der lå som
halvkogt spaghetti henne i det ene hjørne af vores garage/værksted.
Så jeg besluttede mig for at lave et ophæng til de fleste af redskaberne
af noget af det palletræ vi havde liggende.

![Bar mur](/img/blog/haveredskabsopbevaring/IMG_1534.jpg)

Det sværeste i projektet har var vel nok egentlig at finde på hvordan
jeg skulle lave ophænget; min største udfordring var nemlig, at
vore haveredskaber jo har forskellige dimensioner (spaden er fx
relativt kort, medens at riven er har et ganske langt skaft) og så
er Fiskars serien med de krumme skafter; ophænget havde nok været
mere simpelt med _classic_-serien, men nuvel.

Jeg søgte lidt inspiration på nettet, og var egentlig en smule skuffet.
Men jeg fandt et halvsløret billede, som jeg fandt inspiration i.
Med dét som udgangspunkt, kom jeg op med en form for ramme med brædder
på tværs øverst, som man kan kile redskaberne op under, så de ikke falder
ud i rummet. Og så er den todelt, sådan at den kan tilfredsstille redskaber
uanset højde! Her diskrimineres ikke (på højde i al fald; beskaffenhed måske?).

![Pallematerialet og projekttegningen](/img/blog/haveredskabsopbevaring/IMG_1533.jpg)

![Plankerne lagt ud, klar til at blive samlet](/img/blog/haveredskabsopbevaring/IMG_1535.jpg)

Det kan måske været en anelse svært at se præcis hvordan anordningen er samlet;
men som jeg husker måtte jeg stemme ud til plankerne der går på tværs længst inde
mod muren, og så er der ellers bare fyret nogle skruer igennem der hvor træet mødes.
Til bunden, er der også brugt lim og et par lister der ikke er synlige.
Ophænget blev en af mine mange _patent-pending_-løsninger; hvad jeg kalder en 
FFS (falsk fransk samling). Et nærbillede havde nok været nemmest.
Hvis du er _meget_ nysgerrig på hvad en FFS er, så kig forbi i Kolding&mdash;det
er muligvis din eneste chance.

![Samlet og monteret på muren](/img/blog/haveredskabsopbevaring/IMG_1541.jpg)

![Haveredskaberne er flyttet ind](/img/blog/haveredskabsopbevaring/IMG_1543.jpg)

Men samlet og monteret blev den jo, og som det ses på billederne, så har den for
mig og resten af familien da bestået de 5 kriterier for et successfuldt projekt:

1. Projektet blev færdigt (og i rigtig god tid; projektet tog blot én enkelt dag),
2. Redskaberne kan rent faktisk være der (den delmængde af redskaberne den var designet til i al fald),
3. Redskaberne falder ikke ned når de er placeret i ophænget,
4. Det _ser_ kønnere ud (om muligt blot marginalt) til sammenligning med redskabsspaghetti,
5. Det _er_ rent faktisk nemmere at indfange det redskab man ønsker at anvende.

