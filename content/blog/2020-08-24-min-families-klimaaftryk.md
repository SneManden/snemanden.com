---
title: Min families klimaaftryk
description: En lille gennemgang af hvad vi gør (og stadig ikke gør) for at nedbringe vores klimaaftryk og leve bæredygtigt og med omsorg for planter, dyr og andre mennesker.
---

Min og hele familiens mærkesag er **Klima & Miljø**.
I takt med at vores forståelse for de problematikker og udfordringer
vi som indbyggere på planeten Jorden står overfor er steget, har vi forsøgt at
tilpasse vores liv og hverdag efter at mindske vores ressourceforbrug og værne
om natur og nærmiljø i de handlinger vi gør til daglig.

Helt konkrete tiltag hertil er:
 *  Vi spiser på egen matrikkel en *pescetarisk* kost;
    (dvs. uden kød foruden fisk) rent klimamæssigt er det (at nedsætte sit kødforbrug)
    en af de bedste ting man som forbruger kan gøre for at nedsætte sit
    CO<sub>2</sub>-aftryk.
 *  Næsten alt vi køber er genbrug; tøj, sko, møbler, legetøj og baby/børne-udstyr.
    Og når vi køber nyt prøver vi så vidt muligt at gå efter varer af høj
    kvalitet og/eller der er produceret under forsvarlige og miljørigtige
    forhold.
 *  På trods af at vi har en benzinbil, prioriterer jeg at bruge offentlig
    transport (cykel+tog) til arbejde, selvom det ikke er lige så bekvemt, og
    at der i hvert fald ikke er nogen økonomisk gevinst mod at tage bilen.
 *  Vi tager ikke på flyrejser. Foruden mine rejseaktiviteter i forbindelse
    med mit arbejde, har vi kun været på én flyrejse imens vi har kendt
    hinanden (5 år). (Det var til Spanien i 2017; en rejse vi med nutidens briller
    havde fravalgt til fordel for andre rejseformer og rejsemål.)
        
Vi er tilgengæld overhovedet ikke i mål når man ser på:
 *  Vi bor i et hus der hverken har vandopsamling, solceller på taget,
    eller en særlig høj energimærkning.
    Det er et traditionelt parcelhus som en dag,
    ligesom resten af vores samfunds traditionelle byggeri fra sidste halvdel
    1900-tallet og frem, er et affaldsmareridt.
 *  Vi er langt fra selvforsynende (foruden jordbær i juni og tomater i august
    overhovedet ikke) og er på den måde afhængig af at en betragtelig mængde
    madvarer der skal pakkes i plastik og fragtes over både små og store afstande.
 *  Vi har en benzinbil, og selvom vi ikke bruger den til daglig pendling
    må den stadig udgøre en stor del af vores klimabelastning. Vi håber naturligvis
    en dag ikke langt ude i fremtiden at kunne udskifte den med en elbil, eller
    hvis man kan få familielivet til at gå op, helt at droppe bilen.


Der er sikkert også andre ting end hvad jeg nævner her som vi kunne gøre for at
leve mere bæredygtigt. Det er en proces jeg tror vil vare hele livet.
Derudover har vi også drømme for fremtiden der rimer på bæredygtigt byggeri,
som jeg håber vi kan indfri --- og indenfor en overskuelig årrække.
Men dét tror jeg fortjener sit helt eget indlæg...

Denne lille artikel kradser kun i overfladen på dette tema, og det er klart
at der er mange flere nuancer og overvejelser bag de udsagn der er trykt
her på siden. Og så berører vi jo kun her dét vi i familien selv gør og ikke
gør for at tackle _klimakrisen_. Men tænker jeg at vi **som samfund** burde
gøre anderledes? Hvad er det at vi burde kræve af vores politikkere og
beslutningstagere i industrien? *Fortsættelse følger...*